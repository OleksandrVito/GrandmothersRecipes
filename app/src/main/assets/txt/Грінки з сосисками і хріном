Грінки з сосисками і хріном|• 12 скибок булки|• 6 сосисок|• 2 столові ложки жиру для смаження грінок і змащування форми.|Соус з хріну:|• 150 г хріну|• 2,5 столової ложки маргарину|• 1,5 столової ложки борошна|• 1 склянка відвару або бульйону|• 3-4 столові ложки сметани|• 1 жовток|• сіль, цукор, лимонна кислота.|  Приготувати соус, для чого промити і обшкребти хрін, потерти його на тертушці. З маргарину та борошна приготувати білу засмажку, додати половину тертого хріну, підсмажити, розбавити відваром, закип'ятити, змішати з сметаною і жовтком, покласти решту хріну, посолити і заправити на смак цукром та лимонною кислотою або соком лимона. Соус повинен бути густим.
  Обрізати з булки скоринку або відтерти на тертушці, порізати на скибки завтовшки 1 см і швидко підрум'янити на розігрітому жирі (не висушити!). Грінки зверху повинні бути рум'яні і хрусткі, а всередині - м'які. Можна їх обсмажити на сковороді або поставити у сильно нагріту духовку. Грінки готують також без жиру, обпікаючи так само, як тости, на спеціальних електричних або газових плитках.
  Сосиски нагріти, не доводячи до кипіння, очистити від шкірки, розрізати упоперек навпіл. Кожну половинку розрізати ще раз уздовж, укласти по 2 кусочки плоским боком на грінці, зверху нанести товстий шар густого соусу з хріну, укласти на змащений жиром лист і запекти у сильно нагрітій духовці. Подавати гарячими як закуску, прикрасивши зеленню.
  Замість соусу з хріну можна приготувати гірчичний соус, замінивши хрін 2-3 столовими ложками гірчиці (60-80 г). Гірчичний соус також повинен бути густим.