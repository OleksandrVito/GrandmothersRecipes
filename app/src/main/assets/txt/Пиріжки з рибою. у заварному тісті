Пиріжки з рибою|Заварне тісто:|• 140 г борошна|• 4 столові ложки маргарину|• 3 яйця|• 1/4 чайної ложки питної соди|• жир для змащування форми|• борошно для підсипання|• сіль.|Начинка:|• 300 г вареної риби|• 50 г печериць|• 1,5 столової ложки маргарину|• 2,5 столової ложки борошна|• 1 склянка відвару|• 3-4 столові ложки сметани|• 1 жовток|• лимон або лимонна кислота|• сіль.|  Закип'ятити воду (3/4 склянки) з маргарином і щіпкою солі. В киплячу воду всипати просіяне борошно з содою, відставити і розтерти, щоб не було грудочок. Потім підігріти на невеликому вогні, весь час перемішуючи. Коли тісто стане блискучим, зняти з вогню. До гарячого тіста додати по одному яйця, старанно розтираючи в однорідну масу. Лист змастити жиром і посипати борошном. Із заварного тіста сформувати у борошні валик діаметром 3 см і порізати на куски завдовжки 3 см. Сформувати кульки, злегка розплескати їх і укласти на лист на відстані 5 см одна від одної. Пекти у дуже гарячій духовці (як для слойоного тіста) близько 15-20 хв. На початку печіння кілька хвилин не відкривати духовки, щоб заварне тісто не осіло. Коли тісто підрум'яниться, зменшити вогонь, щоб не засушити. Перед тим, як вийняти, залишити на кілька хвилин тісто у відкритій духовці, трохи охолодити і вийняти. Охолоджене печене тісто порізати гострим ножем, знімаючи «верхи».
  Печериці для начинки почистити, промити і підрізати ніжки, порізати на тоненькі смужечки, покласти в каструлю, додати 3-4 столові ложки води і 0,5 ложки жиру, тушкувати під кришкою протягом 10-15 хв. З решти жиру і борошна приготувати білу засмажку, розчинити у відварі, варити, додаючи печериці, сметану і жовток; посолити і старанно перемішати. Змішати з порізаною вареною рибою і приправити на смак соком лимона.
  Спечене заварне тісто наповнити гарячою начинкою, прикрити «верхами» і поставити на 5 хв у гарячу духовку, щоб нагріти. Пиріжки укладати на круглому блюді, прикрасивши зеленню. Подавати до рідких супів та бульйонів, або як гарячу закуску. З наведеної кількості продуктів виходить близько 20 пиріжків. Можна також застосувати начинку з телятини, смаженої свинини або мозку.