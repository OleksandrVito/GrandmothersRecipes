    O|сновною сировиною для виготовлення паштетів є м'ясо дичини, великої рогатої худоби, свиней, кролів, свійської птиці та риби. Яловичину можна брати низьких сортів; для паштетів можна також використовувати печеню, що залишилася від обіду. Крім м'яса, до складу паштетної маси входить печінка коров'яча, свиняча або свійської птиці. Печінка надає паштетній масі кольору і смаку. До пісного м'яса слід додати трохи жирної свинини або сала, щоб паштет був достатньо жирний. М'ясо, призначене для паштету, тушкується або вариться, для чого в міру можливості слід застосовувати скороварки (тобто каструлі, де варіння відбувається під тиском), скорочуючи таким чином час теплової оброб ки м'яса до готовності. До м'яса, що тушкується або вариться, додають цибулю, петрушку, селеру, а також прянощі - лавровий лист, запашний перець, мускатний горіх та імбир.
    Готове м'ясо пропускають двічі через м'ясорубку з решіткою для паштетів. Одержану масу перемішують з пропущеною через м'ясорубку черствою булкою, попередньо розмоченою у соусі, в якому тушкувалось, або в бульйоні, в якому варилося м'ясо. Булка зв'язує паштетну масу і розпушує її. Для зв'язування маси додають також яйця.
    Складові частини паштету слід старанно перемішати і одержану масу приправити на смак сіллю та меленими прянощами.
    Паштетна маса має бути однорідно подрібнена і пікантна на смак. Паштети, виготовлені з потрухів (легені, селезінка, рубці телячі і серце), мають зернисту структуру і кришаться, коли їх ріжуть. Проте для економії можна використовувати і потрухи, додаючи до них 50% дешевого м'яса нижчих сортів. При цьому, щоб надати масі однорідності, слід м'ясні компоненти тричі пропустити через м'ясорубку з решіткою для паштетів.
    Приготовлену паштетну масу слід покласти у форму, змащену жиром. На дно форми кладуть кусочки сала так, щоб вони створювали візерунок, який надасть паштету привабливого вигляду. Сало на дні форми запобігає пригорянню паштетної маси і прикипанню її до дна під час запікання.
    Паштети запікають близько 45 хв у духовці, газовій або електричній пічці-«чудо». Можна їх також готувати на парі. У цьому разі час приготування паштету становить близко 60 xв.
    Коли паштети охолонуть, їх виймають з форми, обливають розтопленим смальцем і залишають до повного остигання. Якщо паштет подаватиметься як гаряча закуска, його запікають у формі, викладеній тістом - крихким (пісочним), напівфранцузьким або французьким (слойоним).
    Паштети, запечені або приготовлені на парі,- витончені страви, і їх можна подавати у гарячому і холодному вигляді. До паштетів, які подають холодними, пасують холодні соуси, салати і хлібобулочні вироби. Паштети можна подавати також заливними - тоді варений або запечений паштет ріжуть тоненькими скибочками і укладають на блюдо з тонким шаром драглів на дні. Уклавши на драглі тонкі скибочки паштету, знову все заливають драглями і охолоджують; подають з гострим соусом.
    Приймаючи гостей, подають паштети з іншими видами м'ясних страв або самі - як закуски перед основними гарячими стравами. Паштет можна, крім того, подавати з хлібо-булочними виробами на сніданок і вечерю. Вони також є смачними добавками до бутербродів. Паштетну масу можна використовувати і як начинку для пиріжків з різних видів тіста.