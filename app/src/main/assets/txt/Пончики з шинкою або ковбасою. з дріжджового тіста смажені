Пончики з шинкою або ковбасою|Дріжджове тісто:|• 250 г борошна|• 25 г дріжджів|• 1 склянка молока|• 1 столова ложка олії|• 2 жовтки|• 4 столові ложки борошна для підсипання, сіль.|Начинка:|• 200 г копченостей або ковбаси|• 3-4 столові ложки сметани|• 1 столова ложка гірчиці|• 500 г смальцю для смаження|• промокальний папір для осушування.|  Приготувати дріжджове тісто за рецептом для пиріжків з капустою з дріжджового тіста.
  Шинку або ковбасу, очищену від шкурки, пропустити через м'ясорубку, додати сметану, гірчицю і перемішати все в однорідну масу.
  З миски набрати металевою ложкою порцію тіста, укласти на долоні, змащеній топленим жиром, розплескати, на середину покласти чайною ложкою начинку, старанно зліпити, сформувати кулю і укласти на добре посипану борошном стільницю, з широкими проміжками, зліпленим боком донизу. Накривши чистим рушником, залишити на кілька хвилин у теплому місці підходити. Тісто не повинно дуже підходити, бо пончики з нього під час смаження деформуються.
  У невеликій каструлі з щільно припасованою кришкою нагріти жир і зробити пробу - покласти в жир кусочок тіста: якщо воно зразу ж спливе на поверхню і підрум'яниться,- можна смажити. Пончики, що підійшли, брати обережно, щіточкою обмітати борошно, класти в гарячий жир верхнім боком униз і закрити каструлю. Коли підрум'яняться, перевернути виделкою на другий бік і досмажити у відкритій каструлі. Виймати кухонною виделкою, осушити на промокальному папері або на спеціальній сітці. Подавати гарячими до рідких супів та бульйонів або як закуску. З наведеної кількості продуктів виходить 20 пончиків.