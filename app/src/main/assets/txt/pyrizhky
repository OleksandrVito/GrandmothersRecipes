    П|иріжки дають можливість значно урізноманітити щоденне харчування за рахунок застосування різних начинок і випікання виробів різноманітної форми.
    Пиріжки можуть бути круглі або довгасті, їм надають форми вареників, бабок, ромбів. Пиріжки з млинчикового тіста формують у вигляді трубочок чи завиток або конвертиків. Печуть їх разом з начинкою, або начиняють після того, як вони вже спечуться.
    Печені пиріжки роблять з пісочного і напівпісочного тіста і різних видів слойоного тіста, дріжджового, пісочно-дріжджового і заварного. Смажені пиріжки роблять з млинчикового і дріжджового тіста. Начинку готують з пропущеного через м'ясорубку вареного або смаженого м'яса, ковбаси, шинки, м'ясних консервів, деяких потрухів, свіжих і сушених грибів, а також з овочів. Щоб начинка була пухкою, додають попередньо намоченої черствої булки, а для зв'язування - яйця. Для смаку і аромату додають смаженої цибулі, чорного і запашного перцю, грибів.
    Крім пиріжків з начинкою, можна виготовляти пиріжки з грінок, на які накладається начинка, запікаються вони під соусами. До групи гарячих закусок належить також м'ясо, потрухи, вареники з м'ясом і яйцями, политі соусами, посипані тертим сиром, запечені у спеціальних формочках або тигельках з вогнетривких мас; подають їх просто з духовки.
    Пиріжки використовують як додаток до рідких супів і бульйонів, як закуску або, нарешті, як холодну закуску до основних сніданків і вечерь. Вони можуть також входити до складу страв, що подаються в буфетах, на прийомах у певних обставинах, особливо тому, що їх можна підігрівати. Пиріжки подають, красиво виклавши їх, на круглих фарфорових блюдах. Пиріжки у формочках подають на блюді, вистеленому салфеткою. Беруть пиріжки з блюда виделками і ложками.