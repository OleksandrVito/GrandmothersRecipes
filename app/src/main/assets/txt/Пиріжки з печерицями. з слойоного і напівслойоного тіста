Пиріжки з печерицями|Тісто сметанне:|• 250 г борошна|• 225 г масла (маргарину)|• 1 яйце|• 2 жовтки|• 100 г сметани|• сіль|• яйце для змазування тіста.|Начинка:|• 400-500 г печериць|• 50 г цибулі|• 30 г жиру|• 30 г борошна|• 0,5 склянки сметани|• 1 жовток|• 1 столова ложка посіченого кропу|• сіль, чорний перець.| Призначене для тіста борошно просіяти на стільницю, посікти з маслом, додати яйце, жовтки, щіпку солі і сметану. Усі складові частини швидко і старанно перемішати. Тісто накрити і залишити в холодному місці на 12 год.
  Печериці промити, очистити, підрізати ніжки, покришити, додати очищену і порізану кружечками цибулю. Жир розігріти, покласти печериці і цибулю, влити 2-3 столові ложки води, тушкувати протягом 15 хв. Борошно розмішати з трьома столовими ложками холодного відвару, влити до грибів, закип'ятити, додати сметану і жовток, приправити сіллю і перцем. Нагрівати на вогні до загусання, не доводячи до кипіння. Розмішати з посіченим кропом.
  Тісто розкачати до товщини 0,5 см, вирізати кружечки круглою формочкою або склянкою. Поверхню половини кружечків змазати яйцем. У другої половини кружечків вирізати середини меншою формочкою або стопкою. Утворені кільця покласти на кружечки, злегка притиснути, укласти на лист, охолодити, змазати яйцем і спекти. Окремо спекти вирізані кружечки, змазані яйцем. Пекти у духовці при температурі 250° С. Гарячою начинкою заповнити пиріжки і накрити їх малими кружечками. Подавати гарячими на блюді, прикрашеними зеленню петрушки як закуску або до рідких супів та бульйонів. З наведеної кількості продуктів виходить близько 35 пиріжків.